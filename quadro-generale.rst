Quadro generale
===============

I dati sullo sviluppo dell'economia e della società digitali disponibili
a livello nazionale e internazionale indicano che l'Italia è
caratterizzata da una significativa carenza di competenze digitali tra
la popolazione. Secondo Eurostat, solo il 42% degli italiani tra i 16 e
i 74 anni possiede competenze digitali almeno a livello base (è il 58%
nell'UE), con un impatto rilevante sull’utilizzo dei servizi digitali.
L’Italia è agli ultimi posti tra i Paesi Europei per l’uso di Internet
(dati Eurostat 2019), con il 17% delle persone di età compresa tra 16 e
74 anni che non ha mai navigato in rete (quasi il doppio della media UE,
pari al 9%). I dati indicano inoltre che solo l'1% dei laureati italiani
possiede un titolo in ambito ICT (peggior posizione nell'UE) e che la
percentuale di specialisti ICT – sebbene sia aumentata nel tempo e abbia
raggiunto il 3,6% dell'occupazione totale – è ancora lontana dalla media
UE (4,2%). Rispetto ai laureati ICT, il gap tra domanda e offerta sta
crescendo, con una carenza di 5.100 unità per i laureati pari al 35%
delle esigenze (dati del Digital Skills Observatory 2019).

La carenza di competenze digitali è per l'Italia uno dei principali
ostacoli allo sviluppo del Paese, e assume le caratteristiche di una
priorità:

-  ha un impatto negativo sia sull’offerta di servizi digitali da parte
   del settore pubblico e del settore privato, sia sull'accesso e la
   fruizione da parte dei cittadini;

-  espone parte rilevante della popolazione al rischio di esclusione
   sociale e dal mercato del lavoro;

-  ostacola l’accesso a forme di partecipazione e consultazione
   pubblica;

-  aumenta il rischio di esposizione dei cittadini alla disinformazione
   su larga scala. [1]_

Un livello inadeguato di competenze digitali non riguarda solo la vita
privata dei cittadini, ma ha anche un impatto sulla loro occupabilità e
sull’accesso all’ambiente digitale per l’aggiornamento continuo di
conoscenze e competenze. Un dato su cui porre attenzione riguarda anche
i lavoratori a rischio a causa dei processi di automazione: solo il 20%
di loro beneficia di formazione continua.

.. toctree::
  :maxdepth: 3
  :caption: Indice dei contenuti

  quadro-generale/visione-e-obiettivi.rst
  quadro-generale/assi-di-intervento.rst
  quadro-generale/risultati-attesi.rst

.. [1]
   La Commissione Europea è impegnata nel promuovere azioni per
   affrontare la diffusione e l’impatto della disinformazione online in
   Europa e garantire la protezione dei valori e dei sistemi democratici
   europei. (Fonte:
   https://ec.europa.eu/digital-single-market/en/tackling-online-disinformation).
